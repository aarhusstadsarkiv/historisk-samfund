---
layout: arrangement
---

Kolindsund, Jyllands største sø, blev for 150 år siden drænet. Siden da har landskabet været under konstant forandring. 

Før dræningen var søen en livsnerve. Ad vandvejen kunne mennesker og varer transporteres langt ind på Djursland. Grenå i øst var det trafikale knudepunkt, og Kolind i vest blev en blomstrende handelsby. Men i slutningen af 1800-tallet ændrede livet ved søen sig for altid. En stigende befolkningstilvækst, efterspørgsel på landbrugsvarer i Europa og tabet af Slesvig-Holsten og Lauenborg i 1864 medførte en sult efter ny jord. Muld var det nye guld! 

Pengemænd fra København og Viborg dannede Aktieselskabet Kolindsund i 1872, og landvindingsbølgen slog ind over Djursland. I perioden 1872-1878 blev den store sø tømt for vand, og et menneskeskabt kulturlandskab blev til. 40 km kanaler blev gravet med håndkraft, og efter seks års hårdt slid stod markerne klar.

Sundet har nu i over 150 år været tømt for vand, og arbejderkonflikter, hampdyrkning og endda en motorbane har sat deres spor på de drænede jorde. Kolindsund har altid været hjemsted for store drømme, og der drømmes om at bringe Jyllands største sø tilbage på landkortet i fremtiden.

