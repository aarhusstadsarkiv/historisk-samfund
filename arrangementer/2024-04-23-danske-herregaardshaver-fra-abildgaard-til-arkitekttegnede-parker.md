---
layout: arrangement
---

Have – eller haver – har altid været et uundværligt element i de danske herregårdsmiljøer. Abildgårde eller æblegårde som de også kaldes, urte- og humlehaver forsynede husholdningen, og  bidrog også med prydplanter, lysthuse og anden udsmykning til at forskønne herregårdens omgivelser. 

Navnlig i løbet af 16- og 1700-tallet investerede herregårdsejere i stadigt større og mere ambitiøse anlæg, der skulle understrege besidderens magt og status, mens de i 1800-tallet snarere skulle formidle følelsesmæssige kvaliteter eller bidrage til rekreation. 

Med foredraget opridses de lange linjer fra senmiddelalderens herregårdshaver, der trak på traditionen fra klosterhaverne til vor tids herregårdshaver, der antager mange forskellige former. Der vil blive lagt særlig vægt på at præsentere østjyske eksempler.
 

