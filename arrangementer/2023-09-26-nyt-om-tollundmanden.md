---
layout: arrangement
title: Nyt om Tollundmanden. Bændelorm, fodvorter og lækker grød
image: tollundmanden-arrangement.jpg
host: Ved Nina Helt Nielsen, Forskningschef, Museum Silkeborg
location: Foredraget foregår på Dokk1, niv. 2.2, Aarhus Stadsarkiv
time: Kl. 19.00
price: Gratis for medlemmer. 50 kr. for ikke-medlemmer
---

Museum Silkeborg forsøger hele tiden at blive klogere på Tollundmanden og hans liv og død. De seneste år har museet derfor i samarbejde med andre forskningsinstitutioner foretaget en række nye naturvidenskabelige undersøgelser med henblik at besvare spørgsmål såsom: Hvad spiste han? Hvordan var hans helbred? Hvor kom han fra? Og hvornår døde han? 

I dette foredrag vil de spændende resultater blive præsenteret, og der vil blive kastet lys over det arbejde, der ligger bag de nye resultater, og hvilken betydning resultaterne har for vores forståelse af Tollundmanden og hans samtid. Nyheder om de verdensberømte moselig fra Danmark trækker ofte overskrifter verden over. Så da Museum Silkeborg i 2021 i samarbejde med forskere fra Nationalmuseet, Moesgaard Museum og Aarhus Universitet gennem nye undersøgelser af Tollundmandens tarmindhold bl.a. kunne identificere, hvad han havde spist som sit sidste måltid, rettede den arkæologiske verden igen øjnene mod Danmark. Forskningen i moseligne giver en helt unik indsigt i det liv fortidens mennesker levede, og vi får mulighed for at komme helt tæt på disse mennesker.
