---
layout: arrangement
---

I slutningen af 2. Verdenskrig kom op imod 250.000 tyske flygtninge til Danmark, sendt på flugt af Den Røde Hær. De mange østtyske flygtninge kom med skibe først til Sjælland og blev siden fordelt, hvor der var plads på skoler, i sportshaller og forsamlingshuse over hele landet. 

Da den tyske værnemagt overgav sig i maj 1945, blev de danske myndigheder ansvarlige for flygtningene og der blev oprettet interneringslejre til dem. Op imod 7% af flygtningene døde, mens de opholdte sig i Danmark.

Til dette foredrag vil museumsinspektør og arkivar Martin Philipsen Mølgaard fortælle om de tyske flygtninge, som blev indkvarteret ved Skanderborg. 

Flygtningelejren Sølund blev oprettet i det tidligere tyske hovedkvarter for det tyske Luftwaffe i Skanderborg Dyrehave. Her var der i forvejen barakker og afspærring, som nu kunne bruges til at holde de tyske flygtninge interneret fra 1945-1946.
