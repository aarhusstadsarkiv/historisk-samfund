---
layout: arrangement
title: Skibsætningen Høj Stene + generalforsamling
image: /assets/Høje Stene_arrangementsside.jpg
host: Ved Jens Jeppesen, Museumsinspektør, Moesgård Museum
location: Foredraget foregår på Dokk1, niv. 2.2, Aarhus Stadsarkiv
time: Kl. 19.00
price: Gratis for medlemmer. 50 kr. for ikke-medlemmer (uden stemmeret ved generalforsamling)
---

Ved Gudenåen i nærheden af Kongensbro fandtes engang et imponerende gravmonument rejst i jernalderen omkring år 600 efter Kristi fødsel. Monumentet var en såkaldt skibssætning, idet formen symboliserede et skib. Det var over 80 meter langt og placeret mellem to gravhøje.

Skibssætningen har dannet ramme om et storslået begravelsesritual, hvor en af landsdelens mest fremtrædende personer er blevet begravet med et fornemt gravudstyr, der omfatter fine genstande af guld.

Denne skibssætning er en af de største, der kendes, og bestod oprindeligt af 28 rælingssten, der var ca. 2 meter høje og en 4 meter høj sten i forstavnen.

Allerede i 1600-tallet omtales ”Høj Stene”, som den blev kaldt. Senere blev nogle af stenene fjernet og anvendt til andre formål. Omkring 1850 blev den bevarede del beskrevet og opmålt, inden de sidste sten forsvandt. Derefter gik skibssætningen i glemmebogen.

Nu har Moesgård Museum genfundet sporene efter skibssætningen og foretaget en udgravning på stedet. Efterfølgende er den blevet rekonstrueret på grundlag af tegningen fra 1850. Museumsinspektør Jens Jeppesen fortæller om arbejdet.

